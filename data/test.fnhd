Allen getrüwen und christenlichen pfarherren und predicanten der grichten<sup>f2</sup> der Statt Bremgarten unnd der pfarren inn Fryen Ämpteren im Ergöw, minen geliepten bruͤderen, wünsch ich, Heinrych Bullinger, gnad, fryd unnd barmhertzigkeyt vonn Gott, dem vatter, durch unseren herren Jesum Christum.
Nach vilfaltigem und ernstlichem ansträngen habennd ir mich, lieben bruͤdern in Christo, überwunden, das ich nach der gnad, die mir gott geben hat, üch wider die widertöufferischen säct<sup>f3</sup> mit disem buͦch beholffen und ze willen worden bin.
Sehend aber zuͦ, in was gfaar und argwon ich mich mitthinzuͦ gestellt hab, als der ich einfalter<sup>f4</sup> nach vil erfarnen und hochbegaapten menneren<sup>fa</sup> schryben gedar<sup>f5</sup>.
Darumb üch dann gebüren wirt min arbeyt, einfalte und trüw also ze verantwurten, das sy mir nitt in ein vorgricht<sup>f6</sup> verkeert und verrächnet werde, sam<sup>f7</sup> ich mich understande, dise händel besser und anders ze fuͤren, daß<sup>f8</sup> sy gethon, durch die aber gott siner kilchen vil guͦts bewisen hat.
Ein sömlich<sup>f9</sup> gmuͤt ist so gar verr von mir, das ich nützid mee hasß dann eygenträchtige<sup>f10</sup> unnd eygenselbs wolgfallen<sup>f11</sup>.
Welches laster von yedem christen grewenlich<sup>f12</sup> sol geschohen<sup>f13</sup> werden, in sonders aber von denen, die dem volck gottes mitt dem wort deß herren, zucht und unschuld vorgond<sup>f14</sup>.
Dann<sup>fb</sup> nemmend war, was die kilchen gottes ye unnd ye verworren unnd geschediget habe wirser<sup>f15</sup> unnd grusamklicher dann eygenträchtigkeyt unnd eygenselbs wolgefallen.
Die verfuͦrt Chore, Dathan und Abyron<sup>f16</sup>, die selb pflantzet ouch die mißverständ und spaltungen in der kilchen zu Corintho<sup>f17</sup>, alle zwyträcht und tödtliche prästen<sup>f18</sup>, die die kilchen gottes ye und ye erlitten hat, sind dahar ursprüngklichen erwachsen, deß man hälle zeychen hat an den houptsäckteren<sup>f19</sup>, am Valentino, Martione<sup>f20</sup>, Arrio<sup>f21</sup> unnd am bapst.
Ja warumb widersträbend ouch hütt by tag vil ouch der verwändten<sup>f22</sup> gleerten der offenen waarheyt, onet das<sup>f23</sup> sy eygenrichtige unnd eygenselbs wolgfallen rytet? Unnd woruß ist unser widertöufferischer handel anders dann uss eygenrichtige, stöltze unnd geystlicher hochfart erwachsen? Darumb dann Paulus nit vergäbens so trüwlichen bittet und ermanet<sup>fc</sup>, sye yenen<sup>f24</sup> ein fünckle deß geysts, trüw unnd redliche<sup>f25</sup> in unns, so söllind wir doch einmuͤtig sin, einerley verstandts unnd meynung, damit wir nüt thuͤgind uß uppiger<sup>f26</sup> eer oder uss ghäder unnd verbunst<sup>f27</sup>.
Item das sich niemants über das erhebe, das er aber ist<sup>fd</sup>, unnd sich mee understannde ze können, dann er aber kan unnd der glouben leert<sup>f28</sup>; sunder wir söllennd demuͤtig sin und ye einer den andren höher schetzen dann sich selbs<sup>f29</sup>, das keiner nun<sup>f30</sup> sinen eygnen rhuͦm und nutz suͦchen welle etc. Welches nun alles uns billich ein getrüwe warnung sin sol, das wir uss unserer fleyschlichen anfächtung uns nützid fürnemmen söllennd, sunder underthon dem geyst der warheyt.
Dann ye so ist der verstand<sup>f31</sup> der propheten den propheten underthon.
Und ist ouch gott nit ein gott deß zwytrachts und der uneynigkeit, sunder er ist ein gott deß fridens in allen gemeynden unnd kilchen<sup>f32</sup>.
Also hab ich yetzt das buͦch geschriben, niemants vor ze urteylen, niemants zuͦ verachten noch ze lychteren<sup>f33</sup>, nützid eygenrichtigs ynzefuͤren oder neyswas<sup>f34</sup> mit sömlichem wolgefallen zeschirmen, das ich nitt welle dem geyst der propheten (so inen bessers eroffnet) underthon sin, sunder was ich schryb, schryb ich zuͦ guͦtem der warheyt, zuͦ fridenn der kilchen unnd bewarung der einfalten.
Darinn ich mich ouch nit schämen, denen ze volgen, die ouch inn disen händlen gearbeytet habend, das ich ouch an etlichen stuckenn dises buͦchs uff sy gewisenn hab<sup>f35</sup>.
Dann Paulus spricht<sup>fe</sup>: „Ir söllend den geyst nitt ußlöschen noch die prophecy verachten.
Ir söllend alle ding bewären und, was guͦt unnd grecht ist, behalten“ [1Thess 5, 19–21].
Also wil ich yetzt das buͦch von üch uffgenommen werden, das ir alle ding gegen der warheit halltind, das ist, mitt dem wort gottes bewärind, unnd so verr es mit dem selben lutet und uß dem selben befestnet unnd ggründt ist, im glouben gäbind.
Dann wär sind wir arme sündigen menschen sust<sup>f36</sup>, das man uns gloube, wenn wir deß herren wort nit redend und anzeygend? Demnach wil ich üch trüwlichen ermanet und gebätten habenn, das ir dise min arbeyt nit also mißbruchind, das ir dester träger oder sumsäliger<sup>ff</sup> werdind in der heyligen gschrifft und vermeinind, man habe üch das notwendig zuͦ disem handel ußgezogen.
Also sind ouch vor zyten unsere vorfaren durch die collecturen, commentarien<sup>fg</sup>, tractet und summisten<sup>f37</sup> ab der gschrifft abgefuͤrt, das dannethin<sup>f38</sup> einer uß dem andren nam und in ein andre form stallt und mitthinzuͦ schreib, was sin anfächtung<sup>f39</sup> was.
Und hette man aber wol mögen darvor sin<sup>f40</sup>, wenn man nit allein allen flyß geleyt hette uff die ußzüg, sunder vil mee uff die geschrifft.
Die gschrifft ist glych eynem kostlichen unerschöpfften schatz und goldgruͦben, daruß vil golds zuͦ nutz der menschen getragen wirt, glych wie ouch uß der gschrifft mengerley zuͦ guͦtem der menschen gemachet und geschriben wirt.
Noch dennocht ist die goldgruͦb unnd der schatz allwägen mee und höher, als uff den man allwäg ein grösser uffsähen hat<sup>f41</sup>.
Also sol uns ouch das wort gottes sin.
Dann Solomon spricht nit vergäbens: „Vil buͤcher machen hat kein end“ [Pred 12, 12].
Das red ich nun alles daruff, lieben bruͤder, das niemants die arbeyt und hilff, die der kilchen von dieneren deß worts vilfaltig gethon wirt, mißbruche damit, das er vermeyne, yetzdan, so er ein anleytung hat, durch die institution, annotation oder commentarii alles richtig sin unnd der byblien oder flyssigen studierens nit mee not sin, darumb<sup>f42</sup> der handel inn kürtze mit disem oder yhenem buͤchlin verfasset<sup>f43</sup> syge.
Dann sömliches ward nye desse meynung, der dir das buͦch zuͦ guͦtem schreyb, sunder er wolt dich anfuͤrenn an die gschrifft, das du all din flyß darinn gebruchtest.
Dann wellicher keyn anleytung zuͦ keinen<sup>f44</sup> händlen hatt, der hatt ouch ein unlust ze hanndlen.
Darumb wirdt nun der kilchen ein lychterung inn händlen gethon, nitt das du nun am selbigen söllist gnuͦg haben, sunder fruͦtig<sup>f45</sup> unnd flyßlich der waarheyt gottes mitt liebe unnd glouben nachgründen.
Also söllennd ir nun die hilff, subsidia, tröst<sup>f46</sup> und annotationen disers mines unnd alle andere menschliche buͤcher läsen, den grund uff die warheyt setzen und den verstannd uss der geschrifft bringen unnd nitt dryn tragen.
Damit werdend üch der glöubigen gschrifften vil nützen unnd gar nit von der geschrifft abfuͤren.
Dann ye so reycht min fürnemmen in disem buͦch allein daruff, daß ich üch bloß in eynem fürgon<sup>f47</sup> anzeyge, das der widertöufferisch geyst ein valscher geyst syge, unnd damit üch stercke unnd veranlasse, wyter nachin zegründen mitt unnd in der gschrifft, werdend ir den schalck<sup>f48</sup> unnd iro buͤbery<sup>f49</sup>, jaa glychßnery<sup>f50</sup>, ye länger ye häller mercken, und das sy nützid anders sind dann gschirr deß bösen<sup>f51</sup>, dardurch er understadt das euangelion zuͦ undergraben mit der schuflen der demuͤtigen geystligkeit.
Dann<sup>fh</sup> es stadt üch zuͦ, das ir in sömlichem anryten<sup>f52</sup> deß bösen mannlich und dapffer sygind und andre einfalten ouch sterckind.
Darumb sol üch ir gschwätz und thür<sup>f53</sup> reden gar nit erzegen<sup>f54</sup>.
Dann was kan man thürers redenn, dann die schwartzkünstler redend? Item dann der tüffel selbs zum herren sprach: „Ach, was wiltu dich unser annemmen, Jesu Nazarene? Ich weyß wol, wär du bist, frylich der heylig und gesalbet gottes“ [Lk 1, 34].
Und über Paulum und Silam: „Dise menschen sind deß höchsten gottes diener und predigend üch den rechten wäg zum heyl“ [Apg 16, 17].
Redend nit ouch die verworffnen im evangelio: „Herr, herr, habend wir nit in dinem nammen prophetiert und in dinem nammen tüfel ußgetriben unnd durch dinen nammen grosse ding gethon?“ „Unnd denn wird ich inen fry heruß sagen“ (spricht Christus): „Ich wil üwer nit“ [Mt 7, 22f].
Darumb lassend üch, lieben bruͤder, ir gschwätz nützid erzegen noch ir gyfftig tröwen<sup>f55</sup> schreckenn; dann also trouwt ouch vorhin das Bapstuͦmb.
Unnd so sy sich von der kilchen absünderend, so gedenckend an das wort Johannis<sup>fi</sup>: „Sy sind von unns gangen, sy warennd aber nitt der unseren“ [1Joh 2, 19].
Machennd sy inen dann parthen und junger<sup>f56</sup>, so gedenckend an das wort Pauli<sup>fk</sup>: „Und uß üch selbs werdend menner kummen, die werdent verworne ding leeren und junger an sich hencken“ [Apg 20, 30].
Rottendt sy sich dann zuͦ uffruͦr, so ermanend dennoch die obren, das sy das böß, unruͤwig abstellind und lieber wöllind ein hampflen<sup>f57</sup> böser buͦben straaffen dann hernach ein gantzen huffen verfuͤrter gar vertylgen.
Sust söllend ir nun nitt sinnen noch sorgen, das sy ützid mit irem rotten unnd uffruͦren mögind fürbringen<sup>f58</sup>.
Dann läse man alle historien, heylige und unheylige, findt man wol, das glyche uffruͤr angehept syend, aber nitt, das sy ye habend ützid mögen fürbringen, sunder allwegen mitt grossem ellend nydergeleyt syend.
Darum söllend ir sicher und getröst ston, uff fryden und eynigkeyt tringen und mit stanthaffte das ungewytter alles erdulten unnd lassen hinüber gon.
Und so üch wölte die arbeyt ze schwär sin oder beduncken, lieber so ermässend, was Moses, der trüw diener gottes, erlitten hab mitt uffruͦren, abfaal, unordnung etc., was ouch Samuel unnd Hieremias, ja ouch Christus und Paulus besonders von glychßneren unnd sömlichen glyßguͦgen<sup>f59</sup> erlitten habind.
Und sind unerschrocken und stanthafft; gott wirdt gnad thuͦn unnd üwer trüw beholffen sin.
Dann ye so muͦß aller falsch gwüßlich brächenn.
Wyter ist nit nodt von üwerem ampt, wäsen und läben, ouch leeren ze schryben, sidmal unnd<sup>f60</sup> Paulus dry epistlen an Timotheon und Titum geschryben hatt.
Flyssend üch der warheyt, unschuld unnd trüw.
Tringend daruff, das das volck gott in Christo trüwlichen erkenne, in inn vertruwe, inn anbette, anruͤffe unnd mit frommkeyt vereere.
Das yeder sin nächsten liebe, niemandts den anderen verforteyle<sup>f61</sup> noch schedige, sunder mit zucht unnd eer yederman by dem anderen in fryden ruͦwe.
Hiemit sind gott befolhen unnd gebetten, das ir trüwe vätter üwers volcks syend unnd deß grossen gottes yngedenck syend, der üwer schäfflinen bluͦt von üweren henden erforderen wirdt, wachend ir nitt wol<sup>f62</sup>.
Darumb lassend üch üwer ampt angelegen sin.
Datum ze Bremgarten, uff den geburt tag unsers erlösers Jesu Christi im Jar 1530..
Durchlüchtiger, hochgeborner<sup>fa</sup> fürst und herr, unser gepürlich willig dienst syend ü[wer] f[ürstlichen] g[nad]en bevor an<sup>f3</sup> bereydt.
Wir habend durch guͦte fründ und bruͤder vernommen, wie unser schryben<sup>fb</sup><sup>f4</sup>, mitt sampt dem vertütschten<sup>fc</sup> buͤchly Bertrams<sup>f5</sup> imm truck ußgangen<sup>f6</sup>, u. f. g<sup>fd</sup>.
spaadt erst fürkummen, wie<sup>fe</sup> wol es vonn u. f. g. mitt willen, gefallen und besonderm danck uffgenommen.
Welchs uns ouch gesterckt, das wir dister<sup>f7</sup> getröster gägenwirtigs exemplar<sup>ff</sup> u. f. g. haben zuͦschicken gedören<sup>f8</sup>.
Bittend, u. f. g. wölle sömlichs<sup>f9</sup> von uns kleinfuͤgen<sup>f10</sup> früntlich empfahen und danäben erdichten<sup>f11</sup> nichtigen worten, die (allß wir verstond) von unß uußgetragen, samm<sup>f12</sup> unß die leer, vornaher<sup>f13</sup> von dem sacrament gehallten<sup>fg</sup> und inn letsten ann u. f. g. schryben<sup>f14</sup> bekent, geruwen<sup>f15</sup>, ein andere wyß ze reden angenomen habend.
Dann wir ye nitt<sup>fh</sup> werdent noch könnend<sup>fi</sup> vonn den worten Christi „Das ist min lib“ [Lk 22, 19; 1Kor 11, 24] annder<sup>fk</sup> reden dann der herr selbs, der<sup>fl</sup> grad daruff geredt: „Sölchs thuͦnd ze miner gedechtnuß“ [ebd.], dorumb ouch Tertullianus, Ambrosius, Augustinus und Chrysostomus, ouch diser Bertram<sup>fm</sup>, per figuram.
So dann wir hierinn nutzid<sup>f16</sup> dann die einfallt<sup>f17</sup> und urallt warheyt verjähend<sup>f18</sup> und leerend, bittend wir, u. f. g. wölle sich vonn niemands verscherppffen<sup>f19</sup> lassen, daß sy iro ettwas grusams wider die fürnäme, die vilicht under u. f. g. schirm sölicher warheyt anhängig wärind.
Wölle u. f. g. von unß guͦter meynung verston, dann wir u. f. g. eeren, wolfart und heyls begirig.
Gott wölle sy<sup>fn</sup> lang zuͦ sinen eeren [...]<sup>fo</sup>.
Cristlich, wolgelert, ersam, günstig, lieb hern, euch sigen unser willig dienst zuͦvor.
Günstigen, lieben hern, unser predicant Lienhart Bechel<sup>f1</sup>, zaiger dis brieffs, ist vor unsern gnedigen hern und oberen, den acht alten orten unser aidgnoschafft<sup>f2</sup>, verclagt, wie das er in ettlichen artickeln wider den landsfryden<sup>f3</sup> geprediget haben söl; deshalb der vogt<sup>f4</sup> by uns inne<sup>f5</sup> darumb vermög des landsfridens fürgenomen<sup>f6</sup> und beclagen muͤssen.
Dwil nun uff heut dato unser vogt söllich artickel, wie wir euch die harinn verschlossen zuͦ schicken<sup>f7</sup>, zuͦ ime clagt und er ettlicher bekantlich und ettlicher nit anred<sup>f8</sup>, und aber doch urbüttig<sup>f9</sup> ist, die, wo man in verhören well, underschidlich<sup>f10</sup>, wie ir von im vernemen werden, zuͦ verantwurten.
Damit er sich nun nit vertieff<sup>f11</sup>, sonder gelerter lüten rats pflege, so hat er unns um fürgschrifft<sup>f12</sup> an euch angeruͦffen und gebetten.
Dwil wir nun nit gern hetten, das er von uns vertriben ald<sup>f13</sup> ime args oder nachtail zuͦgfuͤgt werden sölt, so bitten wir euch mit vlis gantz früntlich, ir wellet ime rätlich, hilfflich und in der massen bevolhen laussen sin, ime mittel und weg anzaigen und helffen suͦchen, damit er sich gegen unsern gnedigen hern und oberen<sup>f14</sup> uff die artickel verantwurte und by uns bliben möchte.
Dan wo er deshalb by uns vertriben werden sölte, were uns in trüwen laid.
Das haben wir euch uß guͦter mainung, uff sin pit, nit verhalten wellen.
Hiemit wir uns zuͦ ewern diensten allzit guͦtwillig erbietend und in ewer fürpit bevelhend.
Datum den 20. tag februarii anno etc. 34..
Schulthes und rat zuͦ Diessenhoven.
Den cristlichen, wolgelerten, wirdigen und ersamen hern etc. göttlichs worts predicanten der statt Zürich, unsern günstigen, lieben hern.
Gelertter unnd fürgelieptter bruͦder im heren, dye seltzamenn löff<sup>f1</sup>, jetz vor ougen schwebennt, sindt ir berichtt<sup>f2</sup> etc. Item der hertzog von Württenberg<sup>f3</sup> ligkt im väld, muͦs sorgen, sine widersecher ime ze schwer sin werdent<sup>f4</sup>.
Wil gott walt[en]<sup>fa</sup> lassenn; kan den sinen helffen.
Minetthalbenn weltt ich gern gen Zürich ruckenn<sup>f5</sup>.
Acht dennst<sup>f6</sup> mertayls uff dem gottzwortt sye.
Ist nit weniger: Min guͦtt möchtt<sup>f7</sup> mich villicht nit ußreigen<sup>f8</sup>, wiewol ich noch uff 600 g[ulden] aigenns guͦtz hab.
Weltt uch als ainen sundren<sup>f9</sup> ewangelischen, in ansechung, ouch uff der sitten als sunder bin<sup>f10</sup>, pratticieren<sup>f11</sup>, ob mir ettwan<sup>f12</sup> von<sup>fb</sup> minen gnedigen heren von Zürich ain empttli vervolgen möchtte, damitt ich daselbs narung für mich, min husfrow unnd ain kindli<sup>f13</sup>, ich hab, möchtte habenn.
Dann das sag ich üch zuͦ: Weltt ich mich uff dess tüfels sitten helden<sup>f14</sup>, weltt wol in den 5 ortten platz vinden; ist mitt mir gerett.
Pitt uch als minen gunstigen, lieben heren und bruͦder, mich bedencken, mir by disemm potten<sup>f15</sup> anttwurt schicken.
Datum Mayenfeld, 19. tag may anno etc. 34..
Uwer williger Martin Seger.
An den gelertten heren Hainrichen Bollinger, minen insunders gunstigen, lieben herenn unnd bruͦder im hern, zuͦ hannden.
Wie H[ans?] Heinrych<sup>f4</sup>, der fromm, redlich mann, nitt hinwäg ggangen, wie ich vermeint, sunder behallten ist<sup>f5</sup>, hab ich vernommen per fidelem quendam virum, wie<sup>fa</sup> der radtschlag der 4 verordneten<sup>f6</sup> ist, alle handlung jetzund an üch, Bernn, Schaffhusen etc. ze bringen ze Baden uff dem tag, an forsan communibus consiliis de foedere cum Cheruscorum principe<sup>f7</sup> ineundo consultetur<sup>f8</sup> etc. Mag doch nitt wüssen, was vor den burgern das meer<sup>f9</sup> wirt.
Hoff alleß guͦtz.
Will min bests thuͦn.
Es hatt sich begäben ungefarlich uff die 10. nacht vor Martini im 1534. jar<sup>f2</sup>, das der wächter<sup>f3</sup> zuͦ Ury umb die 10. stund zuͦ forderist uff Hans Scheittlers<sup>f4</sup> källers laden<sup>f5</sup> sich nider gesezt hatt.
Und als er ein wyl gesässen, ist im gächlingen<sup>f6</sup> ein heyterer<sup>f7</sup> glantz in sin angsicht geschinnen, das er anfangs sine augen muͤssen underschlan<sup>f8</sup>; demnach huͦb er sin haupt widerum uff und sach umb sich, wo doch sömlicher<sup>f9</sup> glantz har lüchtete.
Und do sach er uff dem thürmli<sup>f10</sup>, oben uff dem knopff<sup>f11</sup>, ein schöns, wolgewachsens kind sizen und lüchten wie die sunnen<sup>fb</sup>.
Das kind hatt in siner hand ein ruͦten mitt dry zwyen<sup>f12</sup> oder schossen, und das kind nam das ein schoss und buckt<sup>f13</sup> es gegen dem wächter und sprach: „Mitt dem wil ich dines volks hoffart und übermuͦtt strafen.
“Demnach nam es das ander schoss, that auch wie vor und sprach: „Mitt dem wil ich den eebruch und buͤbery<sup>f14</sup> dines volks strafen.
“Glych nam es auch das dritt schoss und sprach: „Mitt dem wil ich dins volks grewelich schweren<sup>f15</sup>, frässen und sufen strafen.
“Mitt dem verschwund das kind, das der wächter nütt wusst, wohin es kommen were.
Der wächter ist beschikt für rhat<sup>f16</sup> und hatt das zum anderen mal<sup>f17</sup> by gschwornem eyd behalten<sup>f18</sup>.
Und ist also uff dem tag zuͦ Lucern der 7 orten in all abscheyd gestelt und hab ichs also uss dem Zuger abscheid abgeschriben<sup>f19</sup>.
Ruͦdolff Wyngartn[er]<sup>fc</sup>, pfarrer zuͦ Zug.
Wie hoch notwendig syen einigkeit, trüw, liebe und fründtschaft zwüschend den stetten, landen, lüten und stenden, so das evangelium Christi angnomen hand, unz<sup>f3</sup> die pratikhen, tröwungen und ufsätz<sup>f4</sup> dero, so das vonn gott verfluͦchte<sup>fa</sup> babstumb schirmendt<sup>f5</sup>.
Dann wir bi iro conspiration und ufrichtenn<sup>f6</sup> spüren mögenndt<sup>f7</sup>, was sy inen<sup>f8</sup> wider die warheit, wider from, eren, biderb lüt und alle erbergkeit<sup>f9</sup> fürgenommen habind.
Da nun billich inen widerpart wirt<sup>f10</sup>, damit die warheit under uns bleiben, zucht und eer gepflantzt möge werden.
Damit wachst aber iro pracht, trug unnd muͦtwill, das sy in den bösen einbindt, und die<sup>f11</sup> der warheit anhenngig, under inen zerteilt sindt.
Darumb hochnodtwendig, daß die stet, so dem evangelio anhengig, insonders Zürich unndt Bern, verstand<sup>f12</sup>, fründtschafft und einigkeit miteinanderen machtend, damit die widerparth<sup>f13</sup> etwas hertzens empfiele<sup>fb</sup> und der warheit ufgange<sup>f14</sup>.
Ob aber jetzmal zuo diser zeit etwas derley<sup>fc</sup> hie Zürich anzebringen sye, vermeinend vil guͦthertziger lüt nit unfruchtbar sein, vill hinwiderumb besorgenndt<sup>f15</sup>, es wurde zuo anderer zeit vilicht fuͦglicher<sup>f16</sup> werden; namlich wen ein lobliche statt Bern nit in sölichen gfaaren<sup>f17</sup> als jetzunnd mit Gennff stande<sup>f18</sup>, damit die widerwertigen nit fürwerffen mögindt<sup>f19</sup>, man suͦche sy allein<sup>f20</sup>, wen man iro bedörffe etc..
So vermeinend nun vil guͦthertziger, redlicher lüthen, wen man horte, daß der keiser<sup>f21</sup> ze land käme<sup>f22</sup>, darzwüschend man auch deß tröwens und der<sup>fd</sup> pratickenn warnemme, was man gruntlich und eigentlich funde<sup>f23</sup>, ufzeichnete und dannethin<sup>f24</sup> ein dapfere botschafft<sup>f25</sup> von Bern gen Zürich schickte, wie von solichem befelch wurde vil guͦtz mögen geschafft und erlangt werden.
Die bottschafft möchte in gmein deß gloubens und gmeinen wolstandtz halben<sup>f26</sup> uff volgennde meinung vürtragen: Dieweil frommen, biderben lüthen zuͦ stadt, götliche warheit, zucht unnd ehr ze pflantzenn, wyb und kind, ja die nachkommenden in eer und warheit<sup>fe</sup> yntzuͦsetzen, ze schirmen und behalten, daneben pündt<sup>f27</sup> und landzfriden<sup>f28</sup> nüt besonders deß gloubenns halben zuͦgebinndt<sup>f29</sup> und aber die 5 ort, Friburg, Soloturn und die Wallißer ein besondern verstanndt habenndt<sup>f30</sup>, weß sich hierin ye ein theil gegen dem andern versechen söllendtt undt mögendt<sup>f31</sup> – sye nutzbar, gut und billich, dieweil doch Bernn mitt Zürich eins glaubenns sinndt, sich ze entschließen, was yeder theil sich gegen dem anderen versechen<sup>ff</sup> sölte.
Dieweil sich aber groß ufsätz und gfaaren sich by dem glouben zuͦtragindt, da mann dan etliche stuck, wie obgemelt, von kaisser und pratickenn der katholischen fürsten, dem adel und päpstischen ynzüchenn<sup>f32</sup> möchte, und ob sich ein ersammer radt Zürich nit gern für sich selbs wollte ufthuͦn<sup>f33</sup>, daß man dannethin diß anbringen für die landtschafft truͤge, guͦter hoffnung, die landtschafft, die der herschafft Bern günstig, wurde ein dappffer<sup>f34</sup>, redliche antwurt gebenn.
Ob aber darzwüschend, ee und dis möchte anbracht werden, ein stat Bern Genff oder anderer stuckhenn<sup>f35</sup> halben angefochten<sup>f36</sup> wurde, würt guͦt bedunckht, auch guͦthertzig lüt nutzlich, wen man ein dapfere botschafft herab schickhte, ein statt Zürich zuͦ berichten<sup>f37</sup>, wie es ein gstalt habe, und zuo ermanen, daß man ein trüw ufsehen uf der Bern[eren]<sup>fg</sup> landtschafft habe<sup>f38</sup>, die ze schirmen und, die in gfar kämendt, ze entschütten<sup>f39</sup>.
Sidmal Bernn nützit anders hierin suͦcht dan gottes unndt des vatterlanndtz eer etc. Es sind vil redlicher, biderber lüthenn, die allem dem, das zuo fürderung gottes wortz unndt zuo erhaltung deß vatterlandtz dienet, treüwlich zuͦston werdenndt und von einer loblichen statt Bern gar nit wychen<sup>f40</sup>, ouch hulffen und radten, wie man mit der zeit durch komliche<sup>f41</sup> mittell möge alte einigkeit und trüw erneuweren.
Heinrich Bullinger, predicant Zürich.
Salus a Christo.
Lieber bruͦder, wuß, das myr die von Rordorff<sup>f2</sup> ein rechst tag<sup>f3</sup> von mentag über acht tag verkundt<sup>f4</sup> handt, und sol selbs kon<sup>f5</sup>.
Sed nolo; nam anguis latet in herba<sup>f6</sup>.
Tu, quid boni opinaris, consulito<sup>f7</sup>.
So ist Uͦly<sup>f8</sup> noch zuͦ Meilandt<sup>f9</sup>, und waß der hertzig<sup>f10</sup> huit mit im macht, ist morn erlogen, und bsorg, da sig nuit zgwunnan.
Wittar muͦß ich uff jetzt zinstag<sup>f11</sup> dem statscriber Jacob Koly<sup>f12</sup> 2 gl.
gen, und hat mich vast<sup>f13</sup> gnedig ghaltan, ut solet scribarum turba inutilis.
Ouch sick ich dyr und<sup>fa</sup> dinan alta wibaran<sup>f14</sup> ein stuck Ursalar keß<sup>f15</sup>.
Ist mir zum guͦttan jar<sup>f16</sup> von Ury kon<sup>f17</sup> Heini Machar<sup>f18</sup> von Sylanan<sup>f19</sup>, et vide, an eis ab eo obstupescant dentes.
Man seit by uns vil vom krieg<sup>f20</sup>.
Ist etwas nüws, schrib.
Ich bin nun altag wol drin grust<sup>f21</sup>, das nit vil im spicher findt; nam cantabat vacuus coram latrone viator<sup>f22</sup>.
Ich möcht wol lidan<sup>f23</sup>, das du mit dim hußgsindt<sup>f24</sup> by mir werest.
Ich han so ein guͦt kalb dödt, wie wol ich dyr nit sick.
Bschicht<sup>f25</sup> , das es dyr nit seltzam ist<sup>f26</sup>.
An M. Heinrichen Bullinger, minen bruͦder, zuͦ Zürich.
Salutem et conscientie pacem per Christum.
Lieber herr, wist, das unser widerparth<sup>f2</sup> hat einen altar in der kilchen, die doch gmeiner burger<sup>f3</sup> ist, ufzerichten lut des landfridens<sup>f4</sup> begärt; ist inen sollichs von denen, so unser gmeind vorstand, da nitt einigkeit möcht bston<sup>f5</sup>, zuͦgelassen.
So hand sy kein vernuͤgen daran<sup>f6</sup>, sonder hand one alles verwilligen der unseren 2 altär, ein ölberg, grab etc<sup>fa</sup>.
und alles, so wider den grund unsers gloubens ist, in gmeiner kilchen, nit in der rechten pfar<sup>f7</sup>, ufgericht; dardurch der einfaltig treffenlich ist bekümeret, das wir mussen lyden<sup>f8</sup> abgöttery vor den ougen sehen mit aller schmuck und zierd des widerchrists.
Und hand wir gar nüt<sup>f9</sup> in der kilchen, weder toufstein noch ein ort, das wir kumlich<sup>f10</sup> mochten die lobliche dancksagung des herren<sup>f11</sup> began, dardurch dan unser religion verachtet und die heiligen sacrament verschmecht werden, das uns zum höchsten thuret<sup>f12</sup>.
Dan ir wist wol, das der heilig Paulus wider die prüch der heiden mit gottes wort gestritten und nach und nach ußgerüttet hat<sup>f13</sup>.
So mussen wir schwigen und die by uns lassen on alles widerreden pflanzen, got sie<sup>f14</sup> es clagt.
Dan die, so uß unser gmein vor<sup>f15</sup> sind vor den eidgnossen zu Baden gsin, hand nit mögen mit den alten kilchherren und kilchenguͤtter zum landsfriden komen<sup>f16</sup>.
Die botten<sup>fb</sup> von Bern<sup>f17</sup>, als sy<sup>f18</sup> iren handel hand fürtreit zu Badenn, sind sy uß der radtstuben gangen, die inen aber vor vil hatten zugeseit<sup>f19</sup>.
Darumb so sind sy gar unwillig<sup>f20</sup>, wider fur<sup>f21</sup> die eidgnossen zekomen, und förchtend, es sye alles verloren.
Doch so wellend sy es gern noch einmal versuͦchen mit üwerem radt.
Uff sollichs ist unser früntlich bit, ir wellen radten und helfen, das wir doch mögend bim landsfriden belyben und ouch in der gmeinen kilchen ein toufstein, ein thuͦch, das mitten durch die kilchen gange und ire götzen und altär verdecke, so<sup>f22</sup> wir gottes wort hörend, item das wir mögen vom kilchengut einen gelerten gsellen zum schuͦlmeister erhalten, dan sy wend nach irem anschlag<sup>f23</sup> uf her Hanß Sunemans pfrund<sup>f24</sup> einen meßpriester, der schuͦlmeister sie, im kor singe, verordnen und in den anderen kilchen alle altär wider ufrichten und alles machen, so sy wellind, irem glouben zugehörig.
Das mogen wir on ufruͦr nit weren.
Damit sye got mit uch.
Datum Frowennfeld, 30. marcii.
Petrus Rimelin, alzit ü[wer] wil[liger].
Dem wolgelerten, frumen herren M. Heinrichen Bullinger, sinem lieben herren.
Salutem et fraternam affectionem in domino.
Lieben herren und bruͤdern, uwer meynung<sup>f2</sup> zum nächsten<sup>f3</sup> myr furgehaltten verston ich ym besten von uch beschehen sin.
Ist desshalb myn frunttlich und ernstlich bitt an uch, disß myn anttwurtt ouch glycher gstaltt uffzenemmen und guͤttlich zebedencken.
Zum ersten sag ich, so bald und myne jar verschynend<sup>f4</sup>, wyl ich eynichen tag zuͦ Richenwyr nitt meer<sup>f5</sup> beliben.
Disß wyl ich ouch mynem gnedigen fursten und herren<sup>f6</sup>, so bald ich hinab komm, abermals anzeigen, damitt und sin gnad sich mitt eynem anderen by zytt versehen möge.
Zum anderen wyl ich weder wyb<sup>f7</sup> noch kind<sup>f8</sup> den verren, langen weg schleyffen<sup>f9</sup>, sonder daheymen zuͦ Zürich by dem mynen lassen, und das usß der ursach, wie wol ouch vil meer andere nutt minder vorhanden, aber nitt nott, an dysem ortt alle zemelden, namlich diewyl sy alle so gar kranck nuwlich gewesen und noch nitt gar sich erholet und mich ouch das grien<sup>f10</sup> teglich plaget, wyl ich mitt ynen, ob gott wyl, ym ougsten<sup>f11</sup> gen Baden faren, wie dann myn gnediger her disß myr gegonntt<sup>f12</sup> hautt.
Demnach mich uff das beldest widerum hinab verfuͤgen und aber<sup>f13</sup> das besßt thuͦn wie bisßhar, mittler zitt<sup>f14</sup>, ye nach gelegenheyt der kilchen zytt<sup>f15</sup>, ouch mynes gnedigen herren gevallen, underwylen<sup>f16</sup> mich heym fuͤgen zuͦ den mynen etc..
Wo aber yemands were, der mich darby nitt woltte lassen beliben oder sunst vermeynntte, mich bisßhar nitt eerlich, redlich, wie eynem christlichen predicanntten und frommen, trüwen eeman an wyb und kind zuͦstatt, gehaltten haben oder nachmals<sup>f17</sup> haltten wurde, dem wyl ich anttwurtt geben vor mynen gnedigen herren und oberen von Zurich, kleyn oder grosß rätt, oder ouch vor eynem gmeynen synodo aller bruͤderen, wie und wo das billich geacht<sup>f18</sup> werden mag und myne herren fur guͦtt ansehend.
Uff semlichs ist myn bitt an uch um gottes und aller unser altten frunttschafftt willen, liebe herren und bruͤderen, yr wellind mich darby lassen beliben und wytter nitt trengen.
Wyl ich gewüsßlich allweg<sup>f19</sup> thuͦn, wie eynem frommen zuͦstatt, ouch, wozuͦ ich guͦtt mag sin, willig zuͦ aller zitt hinfurtt wie bisßhar lassen finden und bruchen.
Ich meyn doch, mich ouch ettwas gethon haben und villicht meer, dann bald ettlich andere gethon hettind.
Hoc constitutum est apud me, verum non citra consilium bonorum, prudentium et piorum virorum, imo sagacium quoque et senatorum.
Desinite igitur, optimi et charissimi viri, hactenus per omnia morigero fratri et plus satis iactato posthac esse molesti, quidque non usque adeo male de vobis, ut puto, meritus sum; ne dum mihi immerito negocium praestatis.
Vobis ipsi negocium faciatis.
Oro autem per Christum Iesum, responsionem hanc aequi bonique consulatis.
Novi enim certissimo multo aliter vos sensuros, si ipsi quoque pari in loco staretis.
Valete in domino, amantissimi et colendissimi fratres, semper.
Erasmus vester.
Leoni Iudae, Conrado Pellicano et Heynrycho Bullingero, Tigurinae ecclesiae antistitibus, praeceptoribus et fratribus colendissimis.
Fil guter jar mit richem sägen Christi, unsers lieben herren, in allen dingen.
Wolgelerter, ersamer, lieber herr und bruͦder, uff unser beider schriben, so wir einander gethon<sup>f1</sup>, die zweyung der brüder zuͦ Bern betreffen, bin ich des sins gewesen und noch, wo mich die unrübigen<sup>f2</sup> geschefft, so wir haben, nit gehindert hetten, doch mit eüwerem rot<sup>f3</sup>, etlichen besondren personen des raths zuͦ Straßburg zeschriben, durch was zimliche<sup>f4</sup> weg und mittel doctor Sebastian<sup>f5</sup> berüfft werden möchte, diewil man doch meint, das durch sein abscheid die kilch zuͦ Bern in ruͦw und einigkeit kommen möchte, zuͦ welchem ich, weiß gott, mit allem ernst und trüwen helffen wolte.
Wo ir mir hierinn eüweren willen, wie im zethuͦnd wäre, zeerkennen geben, wolte ich kein arbeit sparen etc..
Ir haben mir im letsten brieff geschriben uff die empfangne schmoch, so minen herren an den fromen<sup>f6</sup> Frantzosen begegnet ist<sup>f7</sup>, wie der böß mordrisch handel eüweren herren trüwlich leid sye, und wir sollen nit meer dann dapffer und manlich sein etc., welches doch yetz uff nechst vergangnem tag Baden<sup>f8</sup> durch eüwere botten<sup>f9</sup> anders<sup>fa</sup> sich erzoigt hatt; dann kein ort sich so forchtsam entschlossen als eüwere botten<sup>f10</sup>.
Des sich vyl fromer hoch verwunderen, was hertzes doch eüwere herren gegen unß gefaßt, angesähen, was wir von iren wegen erlitten haben<sup>f11</sup>.
Vyl mer aber gloub ich, das die botten zuͦvil doran gethon haben<sup>f12</sup>.
Mich bedunckt, ein lobliche statt Zurich werde mit disen botten nit vyl er inlegen, und kan man doch kein andre dann dise schicken.
Zuͦ dem ist unß der tag zuͦ Baden in disem handel nit wol gelegen, angesähen<sup>fb</sup>, das der landvogt Wilhelm Arsents swoger<sup>f13</sup>, welchem alle rotschleg offenbar werden; deßhalb kein wunder ist, das die sach nit der meß<sup>f14</sup> von statt godt, wie sy billich solte.
Dises schrib ich eüch in hohem geheim; nit das ich beger, das<sup>fc</sup> einiche verunglimpffung uff die botten wachsen mochte, sonder das die langhergeprochte liebe, so zwüschen unß und üweren herren, erloschen mochte, welches mir doch von hertzen leid were, dann wir sonst vigend<sup>f15</sup> gnuͦg haben.
Was die ursachen weren, wolt ich gern wüssen, doch nit mer dann euch zethuͦnd ist.
Euch hiemit der gnod gottes bevelhende.
Gruͤssen mir den herrn Laventher<sup>f16</sup>, Pellican und Meister Löwen<sup>f17</sup>; wünsch inen im herren vyl guter jar.
Datum Basel, den 10. jenner anno 38..
U[wer] Jacob Meyger.
Dem wirdigen und wolgelerten Meister Heinrich Bullinger zuͦ Zurich, minem lieben herren und freund.
Min guͦttwillig dienst sy üch altzitt zuͦvor und hiemitt zuͦ vernämenn.
Als dann mir fürkumptt<sup>f2</sup>, wie ir nitt wüssenn tragenn, wie mini herrenn und irre predicanttenn sich vereinbarett und abgeschidenn sigenn<sup>f3</sup>, deshalb ich üch<sup>fa</sup> guͦtter, getrüwer meinung<sup>fb</sup> zuͦschick, darmitt und ir deß berichtt enpfahennd.
Und so es üch gfallen wyl, mögens irr wol abschribenn<sup>f4</sup> und Casparnn Großmann ouch annzeigenn in gheimdtt, darmitt ich nitt für ein märytrager<sup>f5</sup> geschulttenn und annzeigtt wärdy.
Doch bigär ich, mir semlichs<sup>f6</sup> widerum zuͦ schickenn, mitt drungenlicher pitt an üch, mir ouch ettwaß zuͦ zschickenn, so ir gmachtt.
Namlich wirtt mir<sup>fc</sup> annzeigtt, wie ir ein hüpsch stuck habenn gmachtt vonn der fürsächung<sup>fd</sup> gottz<sup>f7</sup>.
Und wiewol irs inn lattinn gmachtt, so ist doch min drungelich pitt ann üch, so ver eß muglich wäry, mir daß selb inn tutsch zuͦ schickenn; wann ich wol achtt<sup>f8</sup>, ir habenndtt es ettwann sidhar inn dütsch transveriert<sup>fe</sup> guͦttenn gsellenn<sup>f9</sup>.
Waß semlichs zuͦ schribenn kostenn wurdy, wött ich willicklich üch old<sup>f10</sup> üweren substittuttenn<sup>f11</sup> abtragenn.
Gruͤssennd mir üwery hußfrow, min bässly<sup>f12</sup>, und schwager Hans<sup>f13</sup>.
Und mitt erbiettung, wo ich üch old denn üwerenn köndy zuͦ guͦttem erschiessenn<sup>f14</sup>, sond<sup>f15</sup> ir mich alzitt willig findenn, wil gott.
Der welle üch gnädicklich bewarenn.
Gebenn zuͦ Küngsfelldenn, am 16. februarii 1538..
Üwer alttzitt williger schwager<sup>f16</sup> Hans Uͦlrich Zechender, hoffmeister zuͦ Küngsfelden.
Dem wolgelerttenn, hochgeachttenn herrenn Heinrich Bullingger, verkündernn des wortz und dienner der kilchenn zuͦ Zürich, minem geliepttenn herrenn und schwoger.
Merung des gloubens, göttlicher gnaden, und min früntlich, willig dienst zuͦvor, wolgelerter, ersamer, geliepter herr und freund.
Eüwer schriben<sup>fa</sup><sup>f1</sup> an mich von wegen mins lieben herren und bruͦders, herr Hans Rudolffen Lavater, hab ich empfangen und uff dasselbig mit minem gevatter stattschriber<sup>f2</sup> geredt, welcher nit minder dann ich, im ze dienen, von hertzen geneigt.
Es wil aber etwas mer darzuͦ gehören, das er nit allein, mit dem könig<sup>f3</sup> ze reden, underichtet<sup>f4</sup> werde, sonder das er ouch alle handlung in supplicacionswyse in schrifft, durch eüweren stattschriber<sup>f5</sup> verfaßt, nach gethonem seinem fürtrag, dasselbig dem könig ze handen stelle, welches nochmols<sup>f6</sup> den hoffräten ze beratschlagen überantwurt wirdeth.
Dises sol ein gemeiner bruch sein am hoff.
Doch so würdeth gemelter<sup>f7</sup> unser stattschriber uff nechstem tag Baden genanten herren Lavater, wo er dar käme, in der sach wyther berichten, wie er dann selbs von im muntlich vernemmen wirt<sup>f8</sup>.
Hie sähen, geliepter herr, wie noturfftig wir stett gemeinlich weren, das wir mit besserem fleiß, dann wir bißhär gethon, die jugent zuͦ den künsten zügen<sup>f9</sup>, domit man soliche und derglichen händel wol ußrichten könde, die man sonst, wo man ze hoff kompt, frömbden<sup>fb</sup> vertrüwen muͦß.
Nit das ich min frommen, lieben herren, den Laveter, veracht, als ob ers nit könne<sup>f10</sup>; wenn aber diser theür mann in der jugendt darzuͦ gezogen zuͦ der geschicklikeit<sup>f11</sup>, die im von art und natur anerboren ist, wurde ers frylich einem hochgelerten doctor weit vor thuͦn.
Man kere flyß mit der jugend an<sup>f12</sup>; der nutz wirt doruß volgen.
Was ich zuͦ solichen nutzlichem werck by eüch und unß tuͦn und furderen kondte, wolte ich mich nit sparen; deßglichen minem yetzgemelten<sup>fc</sup> herrn Lavater und eüch ze dienen, söllen ir mich allzit willig finden.
Eüch hiemit der gnad gottes trüwlich bevelhende, grüessen mir Meister Leowen<sup>f13</sup>, den Pellican und die brüder gemeinlich.
Datum Basel, den 8. mertzens anno etc. 38..
